Robert Kubica debiutuje w ten weekend w European Le Mans Series, ale ani on nie zapomina o F1, ani F1 o nim. W rozmowie z Eleven Sports Frederic Vasseur opowiedział o planach jazd Polaka w bolidzie F1.

Robert Kubica drugi sezon z rzędu spędza jako kierowca rezerwowy Alfy Romeo Racing Orlen. - To nie jest tak, że Formuła 1 poszła w odstawkę. 
Teraz skupiam się na mojej robocie w Barcelonie. Mam też swoją rolę w zespole Alfa Romeo Racing Orlen i wiem jakie są moje zadania. 
Gdy znajdę się torze, czy też w fabryce, skupiam się na Formule 1, ale tak się składa, że w tym momencie, szczególnie na początku sezonu tak naprawdę ja mam bardzo mało pracy w F1, 
ponieważ priorytet mają kierowcy wyścigowi - mówił "Przeglądowi Sportowemu" w Hiszpanii Kubica.

Na Imoli przed Grand Prix Emilii Romanii Frederic Vasseur zdradził jednak, że Polakowi obowiązków przybędzie. 
Kiedy zobaczymy Kubicę na torze? - Robert wkrótce wróci do samochodu - powiedział szef ekipy Alfa Romeo na antenie Eleven Sports. - 
W ciągu kilku tygodni ujawnimy program. Albo w ciągu kilku dni...! - dodawał z uśmiechem.

Alfa Romeo w Bahrajnie zrobiła bardzo dobre wrażenie. Już na otwarcie obaj kierowcy awansowali do Q2. Ale czy to największy postęp w całej stawce? - Szczerze mówiąc jest trochę za wcześnie na takie wnioski. 
Choć rzeczywiście w Bahrajnie, w warunkach, jakie tam panowały wyglądało na to, że zrobiliśmy duży krok do przodu. Ale nie można tego przekładać na cały sezon. 
Zobaczymy jak będzie w ten weekend, warunki są zupełnie inne, jest zimniej, tor też ma odmienną charakterystykę. 
Trzeba więc poczekać z osądami. Naszym celem jest zdobycie punktów, nie obchodzi mnie nasz postęp. 
To oczywiście odpowiednia droga, żeby osiągnąć punktowaną pozycję, a to punkty są celem.

W zeszłym roku to na Imoli była najlepszym występem Alfy Romeo w sezonie, obaj kierowcy znaleźli się na punktowanych pozycjach.. - 
Cel jest wciąż ten sam, chcemy zameldować się w komplecie w Q2 i mieć dobre pola startowe. Na Imoli ciężko się wyprzedza, więc kwalifikacje będą kluczowe. 
Oczywiście wiemy, że warunki mają się zmieniać na ciągu weekendu, ale jeśli jednak będą stabilne, to sobota będzie bardzo ważna, 
na niej się musimy teraz przede wszystkim skupić - zakończył Vasseur.