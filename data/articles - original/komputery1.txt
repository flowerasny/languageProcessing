Co najmniej 10 miliardów dolarów – tyle ma wynosić kwota za przejęcie Discorda przez Microsoft. 
Aktualnie trwają rozmowy nad kupnem jednego z najpopularniejszych komunikatorów internetowych, 
lecz nie wiadomo jeszcze, czy transakcja na pewno dojdzie do skutku.

Microsoft po raz kolejny idzie na zakupy. Do niedawno przejętego LinkedIna oraz kupionego za 7,5 miliarda 
GitHuba już niedługo dołączyć może Discord. Gigant z Redmond chce rozszerzyć swoje portfolio pod kątem Xbox-a, 
a najpopularniejszy komunikator dla graczy w tym przypadku może się sprawdzić idealnie.

10 miliardów dolarów na stole
Aktualnie Discord ma ponad 100 milionów aktywnych użytkowników. 
Swoboda w tworzeniu kanałów wraz z czatami tekstowymi oraz rozmowami audio i wideo niewątpliwie przyczyniły się do tego, 
że obecnie ten serwis jest jednym z najpopularniejszych komunikatorów na świecie.

Z przecieków wynika, że aktualnie jest mowa o kwocie przekraczającej 10 mld USD. 
Taka suma nie powinna nikogo dziwić – w ciągu ostatniego roku wartość Discorda wzrosła ze 100 milionów do bagatela 7 miliardów dolarów. 
Niewątpliwie w osiągnięciu takiej kapitalizacji pomogła pandemia.

Wcześniej zakupem Discorda nieoficjalnie zainteresowane były takie podmioty, jak Epic Games oraz Amazon. 
Podobnie jest w przypadku Microsoftu – wszelkie informacje, jakimi dysponujemy, pochodzą od informatorów, którzy chcą pozostać anonimowi.

Microsoft rośnie w siłę
Microsoft realizuje swoją strategię umacniania pozycji w kluczowych dla siebie branżach. 
Wcześniej wspomniane przejęcie LinkedIn oraz GitHuba wiązało się bezpośrednio z rozbudowaniem swojego portfolio usług o narzędzia dla profesjonalistów. 
MS miał też w planach przejęcie TikToka oraz Pinteresta. Teraz jednak wracamy do gamingu, wobec którego gigant również ma swoje plany.

Plany, które mogliśmy dostrzec już podczas zwiększania znaczenia oferty abonamentu na Xbox Game Pass. 
Współpraca z Electronic Arts w kontekście dodania abonamentu EA Play do najwyższego pakietu Ultimate, 
a także strategiczne przejęcie ZeniMax Media, korporacji, która pod sobą ma legendarne studio Bethesda Softworks.

Według źródeł Discord również miałby stać się elementem usługi Xbox Game Pass. 
Nie wiemy jednak w jakim zakresie Microsoft powiąże komunikator z własnym abonamentem. 
Być może posiadacze Game Pass Ultimate otrzymają pakiet Discord Nitro? Przyjdzie nam się o tym przekonać.

Przejęcie pod znakiem zapytania
Cały czas dysponujemy szczątkowymi informacjami. 
Niektórzy informatorzy podają, że Discord prędzej wejdzie na giełdę, niż się sprzeda. 
Przejęcie Discorda przez Microsoft byłoby olbrzymim krokiem w rozwoju usługi Xbox Game Pass, 
która cieszy się coraz większą popularnością wśród graczy.