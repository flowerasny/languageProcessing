Formuła 1 zaczyna rywalizację, mimo kilku potwierdzonych przypadków zachorowań wykrytych już w samym Bahrajnie. 
Procedury mają zapewnić maksimum bezpieczeństwa.

Rok temu wszystkie ekipy Formuły 1 były już w Australii i szykowały się do rywalizacji, gdy jeden przypadek zachorowania na koronawirusa w McLarenie zatrzymał mistrzostwa świata. 
Wyścig odwołano, sezon rozpoczął się z trzymiesięcznym opóźnieniem.

Dziś kolejne doniesienia o zachorowaniach nikogo już nie dziwią. 
eszcze przed pierwszym wyścigiem pozytywny wynik miały dwie osoby z ekipy Aston Martin i jedna z ekipy telewizyjnej Channel 4. 
I w żaden sposób nie zagraża to przeprowadzeniu wyścigu.

– Przyzwyczajenie się do nowej rzeczywistości na początku było wyzwaniem. Jestem pewien, że inni sportowcy, którzy musieli się zaadaptować, mieli te same problemy. 
Wszędzie jest tak samo. W takim świecie żyjemy i to się staje coraz bardziej normalne. 
Przyzwyczajasz się do tego i staje się to rutyną – mówi Lance Stroll, kierowca Astona Martina.

Rutyna w Bahrajnie wygląda w ten sposób, że już od wyjścia z samolotu ludzie ze świata Formuły 1 są prowadzeni przed przewodników po lotnisku, 
aż do pierwszego testu na COVID. Aplikacja, którą obowiązkowo należy zainstalować, sprawdza lokalizację, więc trzeba pilnować, 
aby do momentu otrzymania wyniku nie wychodzić z hotelu. Nawet potem przychodzi powiadomienie, jeśli okaże się, że było się blisko kogoś, 
kto zachorował, bo aplikacja analizuje kontakty na podstawie GPS. Gdy tylko dojeżdżasz na tor... wszystko się powtarza. 
Kolejny pomiar temperatury, kolejny test, kolejne wyczekiwanie na wynik w aplikacji. A za kilka dni zrobisz to po raz kolejny.

Wywiady odbywają się zza podwójnego rzędu barierek, dzięki czemu odpowiedni dystans jest zachowany, choć wygląda to kuriozalnie, 
bo często rozmówcy nie mają najmniejszych szans się usłyszeć. Do gościnnych zazwyczaj siedzib ekip w padoku teraz nie może wejść nikt spoza zespołu. 
Właśnie dzięki tym obostrzeniom wprowadzonym nie na papierze, ale w codzienne życie padoku, jeden z największych sportów rozpoczyna kolejny sezon, 
w którym każdy wyścig, każdy moment, w którym dwudziestu topowych kierowców wyjedzie na tor, będzie jak mała wygrana z pandemią.

Swoich pracowników starają się dodatkowo chronić zespoły. Królestwo Bahrajnu zaproponowało środowisku F1 szczepionki. 
Brytyjskie ekipy odmówiły, uznając, że nie wypada wychodzić przed szereg. Te, które mają siedziby we Włoszech – Ferrari i Alpha Tauri – 
skorzystały z propozycji. Właśnie tam – na Imoli – zaplanowano drugi wyścig sezonu. Jaka będzie covidowa „normalność” we Włoszech, 
które walczą z trzecią falą pandemii? – Nie wiem, co się wydarzy z następnymi wyścigami. Musimy zobaczyć, co się będzie działo na świecie – mówi Stroll.