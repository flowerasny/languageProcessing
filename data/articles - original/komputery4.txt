W zeszłym tygodniu, za pośrednictwem 4chana użytkownik o nicku “billgates3” opublikował kod źródłowy Microsoft Windows XP, 
co ujawniło nieznane dotychczas informacje na temat systemu operacyjnego. Plik torrent waży 42,9 GB 
i można znaleźć w nim, chociażby ukryty motyw, łudząco przypominający ówczesny interfejs stosowany w tamtym czasie przez Apple.

Torrent rzekomo ma zawierać kod źródłowy systemu Windows XP i Windows Server 2003, ale także:

MS DOS 3.30.0
MS DOS 6.0
Windows 2000
Windows CE 3
Windows CE 4
Windows CE 5
Windows Embedded 7
Windows Embedded CE
Windows NT 3.5
Windows NT 4
Gratka na “rynku wtórnym” czy niebezpieczeństwo?
Windows XP niewątpliwie uchodzi za najpopularniejszy produkt Microsoftu i to nie tylko dlatego, 
że wychowało się na niej całe pokolenie millenialsów. Swojej premiery doczekał w 2001 roku i przewiduje się, że do dzisiaj służy 1% populacji. 
Już fakt, że otrzymywał wsparcie aż do 2014 roku, służy za potwierdzenie jego popularności.

Od tamtego czasu nie dodano do niego żadnych krytycznych aktualizacji zabezpieczeń, ani nie zwiększono kompatybilności z nowoczesnym sprzętem. 
I o ile można by pomyśleć, że przestarzały system stanowi doskonałe pole do manewru dla wszelkiej maści hakerów, o tyle też, 
może być to przesłanka ku temu, że jego użytkownicy mogą czuć się w nim bezpiecznie. Ostatecznie – mało prawdopodobne jest, 
żeby hakerzy chcieli zainwestować swój czas w łamanie zabezpieczeń systemu, z którego korzysta tak niewielu. 
Chociaż nadal trzeba mieć na uwadze komputery w przestrzeni publicznej – elektroniczne billboardy czy mapy w centrach handlowych nadal z niego korzystają. 

Mniej bezpiecznie mogą czuć się użytkownicy nowszych systemów operacyjnych, które wyewoluowały z Windowsa XP. 
Możliwość przejrzenia jego wnętrza, stanowi okazję do znalezienia wskazówek, dotyczących mechanizmów działających aktualnie. 

Szczęśliwie, za tymi wydarzeniami może kryć się jasna strona medalu. Jak zauważył Krzysztof Rojek z portalu Antyweb, 
“przywłaszczenie” sobie kodu źródłowego do Windows XP przez społeczność, może doprowadzić do ulepszenia systemu i 
dostosowania go do dzisiejszych czasów pod względem bezpieczeństwa i używalności. 

Sprawca wycieku napisał, że pliki te przez lata przechodziły z rąk do rąk, aby teraz w końcu stały się publiczne. – 
Stworzyłem tego torrenta dla społeczności, ponieważ uważam, że takie informacje powinny być bezpłatne i dostępne dla wszystkich. 
Gromadzenie ich dla siebie i utrzymywanie w tajemnicy byłoby moim zdaniem złe – motywuje swoją decyzję.

Póki co, Microsoft do tych wydarzeń odniósł się krótkim: “Badamy sprawę”. 

Co jeszcze kryje przed nami Windows XP?
Już teraz na światło dzienne wychodzi kilka ciekawych informacji, które programiści wyciągają z udostępnionego kodu. 
Jedną z nich jest ukryty motyw, który wyglądem łudząco przypomina interfejs stosowany w tamtym czasie przez Apple. 

Motyw nazwany został Candy i wykorzystał kilka elementów z interfejsu Aqua, 
prezentowanego przez Apple na Macworld Conference & Expo w 2000 roku.

Ostatecznie rozwiązanie to nie doczekało wypuszczenia na światło dzienne. 
Zostało oznaczone jako “do użytku wewnętrznego”. Co ciekawe, motywowi towarzyszy poetycki opis: “Skórka Świstaka ze słodyczą dla oczu”, 
gdzie Świstak (ang. Whistler) to nazwa kodowa Windows XP.